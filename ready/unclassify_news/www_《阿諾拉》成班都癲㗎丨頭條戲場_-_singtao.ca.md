# 《阿諾拉》成班都癲㗎丨頭條戲場

![Sing Tao Canada](https://www.singtao.ca/wp-content/themes/singtaoca2019/images/logo.png)

### 來源
加拿大中文新聞網 - 加拿大星島日報

### 文章时间
（未标明具体日期）

### 作者
廖思慧

### 正文
電影勇奪本屆康城影展最高榮譽金棕櫚大獎，亦是近年最易入口的金棕櫚。電影風格跟導演Sean Baker過去作品有好多相同之處，主角同樣是社會邊緣人。片長140分鐘，前半段含大量有味糖衣，鹹鹹黐黐，屬超三級色慾童話，中後段變警世爆笑公路片，所有角色都好唔正常，一套戲玩幾味，最初你以為係一套愛情電影，睇睇吓大暴走，最後發現原來係一套悲劇。女主角Mikey Madison做得超好，難怪被睇好入圍角逐奧斯卡影后。(剛上映)

![美國天真Ani，初見俄仔已中招，爽快應承做應召。](https://image.hkhl.hk/f/1024p0/0x0/lr/sthl/f4d592d60254a0499e2e0c7e434754d2/2024-11/p2914214093.jpg)

美國天真Ani，初見俄仔已中招，爽快應承做應召。

![俄仔富二代Ivan其實幾靚仔但太廢，最叻使錢。](https://image.hkhl.hk/f/1024p0/0x0/lr/sthl/d206e231bf8aad2ffa9ea8603627e49e/2024-11/vs-20anoramovie-searchx-005.jpg)

俄仔富二代Ivan其實幾靚仔但太廢，最叻使錢。

![戲中Ani跳咗幾場Pole dance，挑逗性極強。](https://image.hkhl.hk/f/1024p0/0x0/lr/sthl/e7aab8be05be25000b73a96c7a8c4139/2024-11/vs-20anoramovie-searchx-118.jpg)

戲中Ani跳咗幾場Pole dance，挑逗性極強。

導演前作《跨性有話兒》講述跨性別人士的故事，而《赤色大箭男》主角是鹹片男優，至於《歡迎光臨夢幻樂園》主角是脫衣舞孃，加上《阿諾拉》的女主角亦是脫衣舞孃。美國獨立導演Sean Baker以關懷邊緣社會聞名，佢一直為被忽視群體發聲的初心從來不變，真心Respect。

**又鹹又趣悲傷童話**睇預告以為脫衣舞孃只係信錯有錢仔被呃感情，原來導演玩到咁鬼癲。故事重心係俄仔廢柴富二代Ivan (Mark Eidelshtein飾)搭上美國天真脫衣舞孃Ani(Mikey Madison飾)，因為Ani識俄文有幸服侍到貴賓Ivan，由高薪包一晚變包一周，男的「Have fun!」女的雖然在夜場工作，但仍然天真無邪，Fun之餘都想有愛情正式脫貧。

![Ani本職脫衣舞孃，啱心水會接客，但好憎人話佢係妓女。](https://image.hkhl.hk/f/1024p0/0x0/lr/sthl/e4bee9ea16dbda3c715ad306b647b94b/2024-11/anora_001_credit_augusta_quirk.jpg)

Ani本職脫衣舞孃，啱心水會接客，但好憎人話佢係妓女。

![因為起初是包養關係，好多床上戲。](https://image.hkhl.hk/f/1024p0/0x0/lr/sthl/d76ae5feaa4c9694dc3e1c48a986911f/2024-11/vs-officialtrailer2imdb-123.jpg)

因為起初是包養關係，好多床上戲。

![兩人由勞資關係變情侶，電影前半段有好多粉紅泡泡。](https://image.hkhl.hk/f/1024p0/0x0/lr/sthl/9aa350261b2e8cff82ec49624da0f3da/2024-11/vs-20anoramovie-searchx-202.jpg)

兩人由勞資關係變情侶，電影前半段有好多粉紅泡泡。

![兩人性關係愉快，男嘅貪玩求婚，更送巨型鑽戒。](https://image.hkhl.hk/f/1024p0/0x0/lr/sthl/dd51de285a195d0546ba9b5bf3bc9f5b/2024-11/p2914214092.jpg)

兩人性關係愉快，男嘅貪玩求婚，更送巨型鑽戒。

![兩人在賭城結婚，Ani以為從此飛上枝頭。](https://image.hkhl.hk/f/1024p0/0x0/lr/sthl/215301e4c112db6e39c065e7d7df52d1/2024-11/4224_d001_27440_cropr.jpg)

兩人在賭城結婚，Ani以為從此飛上枝頭。

![Ani變身闊太勁興奮。](https://image.hkhl.hk/f/1024p0/0x0/lr/sthl/1ad766980387d28232d0f3836282fc4b/2024-11/11111.jpg)

Ani變身闊太勁興奮。

![兩人沉醉短暫嘅快樂新婚。](https://image.hkhl.hk/f/1024p0/0x0/lr/sthl/645462d6f334784073920b04eea69dea/2024-11/anora_credit_drew_daniels.jpg)

兩人沉醉短暫嘅快樂新婚。

有錢仔有乜所謂，即飛去拉斯維加斯結婚，Ani變身Ivan嫂幾日咁多，童話迅速瓦解。電影前半段又鹹又趣，Ani唔著衫多過著衫，不過最過癮是所有性愛場口都冇乜挑逗性，可能如俄版timothee chalamet的Mark太𡃁仔，似教學多過真心歡愉。之後俄仔監護人及兩名大隻保鑣入侵豪宅，觀眾終於等到全片第一個爆發點，群戲勁精彩，每個演員都好癲。之後Ani、監護人加兩個保鑣由對立變同路人，齊踏上搵Ivan之路，變公路片之後風格大逆轉，好喪又好笑，完全估佢唔到。再讚Mikey將天真貪錢女的意氣風發，到慘被拋棄的心路歷程演繹得實在太好，前途必定一片光明。

![富二代阿爸個助手，唔承認Ani同Ivan嘅婚姻。](https://image.hkhl.hk/f/1024p0/0x0/lr/sthl/bf6fd8c2ab044eee5f03e86e9dcc4374/2024-11/4224_d001_06260r.jpg)

富二代阿爸個助手，唔承認Ani同Ivan嘅婚姻。

![保鏢之一，好大隻但笨笨哋，尾段好多笑料。](https://image.hkhl.hk/f/1024p0/0x0/lr/sthl/68f3eea62c9790c315176634a81933da/2024-11/4224_d001_06371rv2.jpg)

保鏢之一，好大隻但笨笨哋，尾段好多笑料。

![保鑣Igor(Yura Borisov飾)最有義氣，對Ani有非一般感情。](https://image.hkhl.hk/f/1024p0/0x0/lr/sthl/23c00c023c809c978677c0c675b4b5e2/2024-11/4224_d001_06804r.jpg)

保鑣Igor(Yura Borisov飾)最有義氣，對Ani有非一般感情。

![4人由對立變齊搵逃走的Ivan，過程陰功又好笑。](https://image.hkhl.hk/f/1024p0/0x0/lr/sthl/5dc2a8aa17ae3c7d897cee0d49b6fe18/2024-11/VS--20ANORAMOVIE-SearchX-1_23_.jpg)

4人由對立變齊搵逃走的Ivan，過程陰功又好笑。

![富二代阿媽不斷奚落Ani，八婆一名。](https://image.hkhl.hk/f/1024p0/0x0/lr/sthl/b8de6d01539f722d9fd2674e5ba1874b/2024-11/vs-20anoramovie-searchx-115.jpg)

富二代阿媽不斷奚落Ani，八婆一名。

![短暫夫妻最後攤牌，Ani終於夢醒。](https://image.hkhl.hk/f/1024p0/0x0/lr/sthl/94e0c9400845beedcef1b1ad81fc4ec9/2024-11/4224_d001_16907r.jpg)

短暫夫妻最後攤牌，Ani終於夢醒。